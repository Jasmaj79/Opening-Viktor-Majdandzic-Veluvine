<!DOCTYPE html>
<html lang="nl">
<head>
  <meta charset="UTF-8">
  <meta name="viewport" content="width=device-width, initial-scale=1">
  <title>Document</title>

  <style>
    body {
      font-family: system-ui, -apple-system, BlinkMacSystemFont, "Segoe UI", sans-serif;
      line-height: 1.6;
      margin: 0;
      padding: 1.2rem;
      font-size: 1rem;
    }

    .container {
      max-width: 720px;
      margin: auto;
    }

    h1 {
      font-size: 1.6rem;
    }

    h2 {
      font-size: 1.3rem;
    }

    /* Grotere tekst op grotere schermen */
    @media (min-width: 768px) {
      body {
        font-size: 1.1rem;
      }
    }

    @media (min-width: 1200px) {
      body {
        font-size: 1.2rem;
      }
    }
  </style>
</head>

<body>
  <div class="container">

    <h1>Opening tentoonstelling Viktor in Veluvine, Nunspeet – 20 december 2025</h1>
    <p>
	<strong>
	Jasminka Majdandžić 
    </strong>
	</p>

    <p>
	Ik voel me vereerd dat ik als dochter van Viktor een paar woorden mag zeggen op deze opening. Maar ik zou eigenlijk willen dat u niet naar mij kijkt, maar naar de prachtige schilderijen en beeldhouwwerken om ons heen. 
    </p>
    <p>
	Viktors schilderijen zijn veelkleurig, veellagig, en veelvormig. Ze hebben een stevig geometrisch skelet maar gaan daar op een prachtige, bijna levenslustige en geheel individuele manier mee aan de haal. Ze scheppen intimiteit en vergezichten, ze zingen, ze dansen, of ze zwijgen verlegen.      </p>
	</p>
	Naast kleine, zelfstandige universumpjes, zijn deze schilderijen ook stille getuigen van de lange, golvende reis die Viktor als kunstenaar heeft afgelegd.     </p>
	<p>
	Het is de moeite waard om even op deze reis terug te kijken. 
    </p>
	Viktors bestaan als kunstenaar begon op de kunstacademie in Belgrado. Hoewel hij als buitengewoon getalenteerde leerling met een beurs het eliteklasje aan de Hogeschool voor Buitenlandse Handel had doorlopen, lonkte de kunst. Op de kunstacademie kon Viktor net rondkomen van allerlei bijbaantjes. In die tijd was het leven geen vetpot – je moest een behoorlijke dosis handigheid en slimheid hebben om je te redden. Opera’s in het theater bezocht Viktor via WC-raampjes. Hij sjouwde stenen in de bouw, als het moest. Of hij maakte met de hand de loonberekeningen voor een middelgrote fabriek, dat betaalde wat beter. Soms moest hij kiezen tussen een museumbezoek en een maaltijd.
	</p>
	Viktors werk werd voor het eerst geëxposeerd op een tentoonstelling op de kunstacademie met werk van studenten. Viktor won er met een kubistisch portret de eerste prijs voor schilderkunst, al was in het Joegoslavië van toen abstracte kunst nog behoorlijk taboe, omdat het van de door de staat opgelegde norm afweek. 
    </p>
	Na zijn afstuderen werd Viktor zeer actief in de kunstenaarskringen van Banja Luka. Hij speelde er samen met enkele andere jonge kunstenaars een bepalende rol in het discours over kunst in het Joegoslavië van de jaren ’60. Deze nieuwe generatie kunstenaars zag kunst niet meer als een weerspiegeling van de bestaande sociale realiteit, maar als een middel om de werkelijkheid te transformeren of te herinterpreteren. Kunst was in hun visie een domein van onderzoek en vrijheid, waarin de kunstenaar niet in langer dienst stond van politieke doeleinden, maar artistieke autonomie had. Samen met andere jonge kunstenaars zette Viktor in Banja Luka onder meer een terugkerend groot kunstevenement op, de zogenaamde Herfstsalon, vergelijkbaar met een biennale. Op die manier droeg hij wezenlijk bij aan de ontwikkeling van een moderne kunstscene in en rond Banja Luka. Daarnaast werkte hij als docent in het kunstonderwijs en als schooldirecteur, en schreef als kunstcriticus kritieken en artikelen over kunst en kunstonderwijs. e moeite waard om even op deze reis terug te kijken. 
    <p>
	Nadat Viktor door een paar spelingen van het lot in Nederland was beland, legde hij zich toe op het werken met psychiatrische patienten. Hij ontwikkelde een eigen aanzet binnen de creatieve therapie, die toen nog in de kinderschoenen stond. Met behulp van beeldende expressie ondersteunde hij patiënten bij het verkrijgen van zelfinzicht. Ook probeerde hij ze hun autonomie terug te geven en weer meer in verbinding met de maatschappij te brengen. 23 jaar lang deelde hij zijn atelier met deze patiënten: tegelijk met hem werkten ze aan hun eigen tekeningen, in een serene, ongedwongen gezamenlijkheid. Viktor reflecteerde met hen op hun werk en nam ze serieus. 
    </p>
    <p>
	Zelf exposeerde Viktor zijn werken in die tijd op talloze tentoonstellingen, als team met zijn vrouw (en mijn moeder) Pieneke. Viktors werken kregen in al die jaren veel belangstelling en waardering. Toch stuitte hij als buitenlandse kunstenaar zeker ook op onbegrip, terughoudendheid en onuitgesproken discriminatie. Als kunstenaar word je met een dunne huid geboren, maar heb je eigenlijk ook een dikke huid nodig om je tot de kunstwereld te verhouden. Die kunstwereld is belangrijk om kunstwerken zichtbaarheid te geven, maar wordt ook beïnvloed door allerlei factoren die niet direct met kunst te maken hebben.
    </p>
    <p>
	Viktor besloot zijn focus uit te breiden en ging steeds vaker buiten Nederland, en zelfs buiten Europa exposeren. Dit opende meer deuren en meer harten. Op de London Art Biennale won hij in 2019 met zijn werk de eerste prijs in de categorie abstracte kunst. Zijn schilderijen werden in collecties in galerieën en musea in Londen, Italië en Las Vegas opgenomen. 
    </p>
    <p>
	In al die jaren bleef Viktor temidden van alle stromingen en onverwachte wendingen bovenal zijn eigen weg gaan. Niet star en confronterend, maar soepel, als een surfer op de golven, met de omstandigheden meebewegend en tegelijk onverstoorbaar, autonoom en vrij in zijn denken. 
    </p>
    <p>
	Hij nam het leven zoals het kwam en gaf er dan een draai aan die bij hem paste. Zoals Viktor zelf eens zei: de grootste katastrofes in mijn leven hebben achteraf eigenlijk tot de mooiste dingen geleid.
    </p>
    <p>
	Viktors schilderijen en wij zijn inmiddels in een wereld aanbeland die welvarender is, maar die ook donkerder, harder en onverschilliger aanvoelt. 
    </p>
    <p>
	En in deze tijden bieden Viktor sprankelende, kalme schilderijen mij troost. Ze zijn mooi op een pure, schaamteloze manier, met hun ritmisch dansende, kolkende of juist serene, romantische, hoopvolle, afgeronde werelden. 
    </p>
    <p>
	De manier waarop Viktor zijn schilderijen maakte was ook verstild en zonder haast. Dat weet ik, omdat ik dat kon zien, als ik vroeger uit school kwam. Mijn vader, die toen inmiddels met pensioen was, zat dan rustig en geconcentreerd in zijn atelier, te beschouwen hoe een schilderij zich voor zijn ogen ontspon. Hij maakte een aanpassing, met een meditatief, liefdevol soort geduld, en trok zich dan weer kijkend terug. Het had iets zachts, iets aandachtigs, iets respectvols naar zijn eigen schilderijen toe - en tegelijk was het vaak keihard werken. Sommige schildererijen hadden veel tijd nodig om geboren te worden. En soms hielden nieuwe structuren hem uit zijn slaap, dan moest hij opstaan om ze uit te werken. Het was hard werken. Het kostte hem zijn rug. Maar het was ook vanzelfsprekend. 
    </p>
    <p>
	Inmiddels is er een tijd van terugkijken en bezinning aangebroken. Sommige dingen zijn veranderd, zoals het feit dat Viktor niet meer schildert en het feit dat Viktors lichaam, in zijn eigen woorden, nu een dorp in oorlog is, dat zich nog met moeite door het leven slaat. 
    </p>
    <p>
	Andere dingen zijn hetzelfde gebleven. Viktor kijkt met eenzelfde rustige, oordeelloze aandachtigheid naar het ouder worden als naar zijn schilderijen. Hij beschouwt het met een analytische nieuwsgierigheid en vaak ook met vlijmscherpe humor. Hij surft mee op de golven van het leven.  
    </p>
    <p>
	Wat ook niet veranderd is, is zijn oog voor schoonheid en compositie. Die schoonheid kan in kunst zitten, in een dramatische wolkenlucht, in de bomen die zich naar die lucht uitstrekken, in de vogels die buiten spelen in de wind. 
    </p>
    <p>
	Viktor beschouwt het met zachtheid, rust en aandachtigheid vanuit zijn rugvriendelijke stoel. Zijn schilderijen dansen en golven zachtjes om hem heen.
    </p>
    <p>
	In een wereld die steeds meer lijkt te bestaan uit vluchtigkeid en het zich met een zekere stugheid afsluiten van de buitenwereld, zou ik u willen uitnodigen straks eens tegenover een schilderij te gaan staan en aandachtig te kijken. Meer niet. Het schilderij, nu nog een bescheiden, stille figurant, zal beginnen te stromen en te zingen. Het zal u van binnen een beetje zachter, beweeglijker en levenslustiger maken, als een surfer op de golven.   
    </p>


  </div>
</body>
</html>
